<div id="hypercomments_widget" class="js-hypercomments-widget invisible"></div>

# Античність (11 годин)

<table>
  <tr>
    <td width="50%" align="center"><b>Очікувані результати навчально-пізнавальної діяльності учнів</b><br>
(за розділами)</td>
    <td width="50%" align="center"><b>Зміст навчального матеріалу</b></td>
  </tr>
<tbody>
  <tr>
    <td width="50%" style="vertical-align:top !important;">
<b>Ключові компетентності</b><br>
<i><b>Учень (учениця):</b></i><br>
- <i>усвідомлює</i> війну як катастрофу, розуміє необхідність гармонійного співіснування людини і природи <b>(НЛ-1)</b>;<br>
- <i>наводить</i> приклади героїзму та самопожертви заради захисту рідної землі, шанує сімейні традиції  <b>(НЛ-2)</b>;<br>
- <i>висловлює</i> судження про цінність життя, гармонійну красу людини <b>(НЛ-3)</b>;<br>
- <i>усвідомлює</i> підступність стратегії завойовників <b>(НЛ-4)</b>.<br>
<br>
<b>Предметні компетентності</b><br>
<b><i>Учень (учениця):</i></b><br>
- знає загальні особливості розвитку античної літератури;<br>
- називає видатних представників античної літератури, їхній внесок в історію світової культури;<br>
- розкриває концепцію людини і світу в античній літературі та її втілення у прочитаних творах;<br>
- називає основні цикли давньогрецьких міфів (троянський, фіванський, про аргонавтів), їхні ключові міфологічні образи і сюжети;<br>
- переказує та інтерпретує сюжети троянських міфів, передбачених програмою;<br>
- характеризує центральні міфологічні образи й символи троянського циклу;<br>
- розповідає про основні факти життя і творчості митців;<br>
- розкриває специфіку втілення міфологічних образів і сюжетів у творах античних авторів;<br>
- знає визначення понять «героїчний епос», «елегія», «ода», «трагедія», їхні характерні ознаки, які виявляє у прочитаних текстах;<br>
- знає визначення поняття «віршовий розмір», виявляє гекзаметр і пентаметр у прочитаних творах;<br>
- аналізує вірші поетів з акцентом на розкриття античних ідеалів, авторської позиції;<br>
- знає загальні особливості розвитку лірики, епосу і драми в добу античності;<br>
- розкриває художні конфлікти в прочитаних творах;<br>
- характеризує образи Ахілла, Гектора («Іліада» Гомера), Прометея («Прометей закутий» Есхіла), Енея («Енеїда» Вергілія);<br>
- установлює схожість і відмінності міфологічних образів та їхнім утіленням у літературних творах (на прикладі прочитаних текстів);<br>
- розкриває специфіку втілення вічних образів античності в зарубіжній і українській літературі, у творах світового мистецтва (на прикладі 1-2 творів за вибором);<br>
- називає імена відомих українських перекладачів творів античності, висловлює судження про їхній внесок у розвиток української культури, прилученні українства до світових вершин.
</td>
    <td width="50%" style="vertical-align:top !important;">
Поняття про античність, її хронологічні межі. Основні етапи, роди і жанри античної літератури.<br>
Специфіка розвитку літератури в Давній Греції і в Давньому Римі. Концепція людини і світу в античній літературі (ідея гармонії тілесного і духовного, любов до життя в усіх його проявах, відкриття світу, героїчне служіння, катарсис, поєднання реального і міфологічного та ін.).<br>
Давньогрецька міфологія. Основні цикли давньогрецьких міфів. Міфологічна основа героїчного епосу.<br>
<b>Міфи троянського циклу. Троя. Паріс викрадає Єлену. Облога Трої. Смерть Ахілла. Троянський кінь (2-3 за вибором учителя).</b> Відображення історичних подій у міфах троянського циклу. Ключові образи циклу, їхній гуманістичний зміст. Міфологічні символи (яблуко розбрату, троянський кінь та ін.).<br>
<b>Гомер. «Іліада» (огляд). «Двобій Ахілла і Гектора» (пісня 22, вірші140–410), «Пріам у Ахілла» (пісня 24, вірші 470–670).</b> Гомер та його значення в історії розвитку європейських літератур. Міфологічна основа гомерівського епосу. Образи Ахілла і Гектора. Гуманістичний зміст «Іліади». Катарсис. <br>
Особливості розвитку  і види лірики в Давній Греції. <br>
<b>Тіртей (VII ст. до н. е.). «Добре вмирати тому…».</b> Ідея захисту рідної країни в елегії. Античний ідеал героя. Авторська позиція. <br>
<b>Сапфо (VII–VI ст. до н. е.). «До Афродіти» («Барвношатна владарко, Афродіто…).</b> Звернення у вірші до Афродіти – богині кохання. Образ ліричної героїні, глибина її почуттів і переживань.<br>
Давньогрецький театр, його характерні особливості, роль в античному суспільстві. Основні жанри давньогрецької  драми – трагедія і комедія.<br>
<b>Есхіл (бл. 525–бл. 456 рр. до н. е.). «Прометей закутий».</b> Значення творчості Есхіла для розвитку європейської драми і театру. Утілення міфу про Прометея у трагедії «Прометей закутий». Основний конфлікт трагедії. «Дари» Прометея людству. Ідеї служіння, самопожертви,  свободи.<br>
«Золота доба» давньоримської літератури.<br>
<b>Публій Вергілій Марон (70–19 рр. до н. е.). «Енеїда» (огляд, 1-2 уривки за вибором учителя).</b> Зв’язок твору з гомерівським епосом, міфологією. Ідея громадського служіння, утвердження величі держави. Образ Енея та його значення в композиції твору.<br>
<b>Квінт Горацій Флакк (65–8 рр. до н. е.). «До Мельпомени» («Мій пам’ятник стоїть…»).</b> Тема мистецтва і призначення митця у творі. Пам’ятник як символ вічності поезії. Розуміння автором значення свого доробку.<br>
<b>Публій Овідій Назон (43 р. до н. е. – бл. 18 р. н. е.). «Сумні елегії» («Життя поета» (IV, 10)).</b> Життя та творчість поета. Міфологічний і філософський зміст поеми «Метаморфози» (огляд). Конфлікт митця з владою, трагедія вигнання і сум за батьківщиною у «Сумних елегіях». Образ відторгненого поета. Любов до вітчизни як провідна ідея твору (в межах циклу «Сумні елегії»).<br>
Вплив античності на розвиток світової літератури й культури.<br>
<br>
<b><i>Теорія літератури (ТЛ).</i></b><br> 
Героїчний епос, елегія, ода, віршовий розмір (гекзаметр, пентаметр), трагедія.<br>
<b><i>Література і культура (ЛК).</i></b><br> 
Вічні образи античності в мистецтві (живопис, скульптура, музика, кіно та ін.). Античні образи й мотиви у творчості письменників різних часів і народів.<br>
<b><i>Україна і світ (УС).</i></b><br> 
Українські переклади творів античних митців.<br>
<b><i>Елементи компаративістики (ЕК).</i></b><br> 
Ахілл і Гектор (порівняльна характеристика образів). Зевс і Прометей у міфах і в трагедії «Прометей закутий» Есхіла. Елегії Тіртея і Овідія. <br>
<b><i>Міжпредметні зв’язки (МЗ).</i></b><br>
Історія,  образотворче мистецтво.
  </td>
</tbody>
</table>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>